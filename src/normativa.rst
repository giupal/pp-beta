Normativa di Riferimento
========================


.. note::
 **AZIONE 1: RISPETTA I PRINCIPI DELLE SEGUENTI NORMATIVE E LINEE GUIDA**

 `D.lgs 7 marzo 2005 n. 82 e s.m.i- Il Codice
 dell’Amministrazione Digitale (CAD) <http://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2005-05-16&atto.codiceRedazionale=005G0104>`__  - in
 particolare articoli 50 “Disponibilità dei dati delle
 pubbliche amministrazioni”, 52 “Accesso telematico e riutilizzo dei dati delle pubbliche amministrazioni” che introduce il principio dell’Open Data by default, e 68 comma 3 per la definizione di dato aperto.

 `D.lgs 24 gennaio 2006, n.36, come modificato dal
 D.lgs 18 maggio 2015 n. 102 - Attuazione della
 direttiva 2013/37/UE <http://www.gazzettaufficiale.it/eli/id/2015/07/10/15G00116/sg>`__ (che modifica la direttiva
 2003/98/CE relativa al ”Riutilizzo dell'informazione
 del settore pubblico).

 `Statuto internazionale degli open data <http://opendatacharter.net/>`__.

 `Linee guida europee su licenze standard e dataset
 raccomandati e tariffe da applicare nel riutilizzo di
 dati pubblici <http://ec.europa.eu/newsroom/dae/document.cfm?action=display&doc_id=6421>`__.

 `Piano triennale per l'informatica nella PA (2017-2019) <https://pianotriennale-ict.readthedocs.io/it/latest/doc/04_infrastrutture-immateriali.html#dati-della-pubblica-amministrazione>`__ - sezione Dati della Pubblica Amministrazione.


La direttiva 2013/37/UE (direttiva PSI 2.0) ha modificato radicalmente lo scenario in materia di “Riutilizzo della Informazione del Settore pubblico”, declinando il principio generale secondo il quale “*...Gli Stati membri provvedono affinché i documenti cui si applica la presente direttiva ... siano riutilizzabili a fini commerciali o non commerciali
...*”, fermo restando l’ambito di applicazione delineato dalla direttiva medesima. Tale principio è stato naturalmente ripreso dalla norma italiana di recepimento della direttiva, diventando quindi un preciso adempimento per le amministrazioni. Ciò stante, si evidenziano i seguenti aspetti più significativi dell’attuale normativa di
riferimento in materia:

+ si applica ai dati pubblici, cioè ai dati conoscibili da chiunque;
+ estende l’applicabilità ai documenti i cui diritti di proprietà intellettuale sono detenuti  dalle biblioteche, comprese le biblioteche universitarie, dai musei e dagli archivi, qualora il riutilizzo di questi ultimi documenti sia autorizzato in conformità alle disposizioni in materia;
+ delimita l’ambito di utilizzo,specificando esclusioni e norme di salvaguardia;
+ prevede la possibilità di richiedere esplicitamente dati pubblici non ancora disponibili;
+ ribadisce il principio generale di disponibilità gratuita dei dati e prevede apposite modalità di tariffazione  per  l’applicazione  dei  costi  marginali  o,  nei  casi  eccezionali,  di  costi  superiori  a quelli marginali.
+ prevede  la  necessità  di  agevolare  la  ricerca  dei  dati  mediante  un  apposito  portale  gestito  da AgID (individuato in dati.gov.it).


Alla luce delle precedenti disposizioni, le amministrazioni terranno conto delle differenze specifiche tra Open  Data,  Trasparenza  e  Condivisione  dei  dati  tra  pubbliche  amministrazioni  per  finalità istituzionali.  Queste  tre  azioni  mirano  a  soddisfare  esigenze  diverse  e  anche  se  su  alcuni  aspetti convergono,  fanno  sempre  riferimento  a  obiettivi  specifici  senza  mai  veramente  confluire  in  un “corpus” organico.
Ad  esempio, in termini di trasparenza, alcuni documenti resi pubblici a seguito dell’applicazione del `D.lgs 33/2013 e s.m.i <http://www.gazzettaufficiale.it/eli/id/2013/04/05/13G00076/sg>`__ nella sezione “Amministrazione Trasparente” del sito web istituzionale di una amministrazione devono essere rimossi dopo aver svolto la loro funzione (di solito dopo 3 anni - cfr. art.  14  e  15).  In  questo  senso,  essi  non  possono  essere  propriamente  considerati  Open  Data,  per  i quali tali restrizioni temporali non si applicano. Esistono poi dati delle pubbliche amministrazioni che assumono un ruolo importante nell’ecosistema degli Open Data e nella creazione di nuove forme di partecipazione  (e.g.  edifici,  farmacie,  musei,  turismo,  etc.)  ma  che  non  risultano  nell’elenco  dei  dati obbligatori da pubblicare ai sensi del D.lgs n. 33/2013 e s.m.i.

.. note::
  In sostanza i concetti “Condivisione”, “Trasparenza” e “Open Data” **svolgono ruoli informativi e funzionali  diversi;  ove  possibile, si  raccomanda  pertanto  di  coordinare  le  attività  a  essi connesse**, così come anche indicato nelle presenti linee guida in `Aspetti organizzativi e di qualità per i dati <aspettiorg.html>`__.


Linee guida Open Data locali
----------------------------
Molte amministrazioni (regioni e comuni in particolare) hanno affrontato internamente il tema dei dati
di  tipo  aperto  definendo  delle  linee  guida  per  l’individuazione  delle  basi  di  dati  pubbliche  in  loro
possesso  e  per  le  relative  modalità  di  apertura.  Le  linee  guida  sono  di  solito  approvate  con  atti
amministrativi  quali  Deliberazioni  di  Giunta  (come  nel  caso  dei  comuni  per  esempio).  Tali
deliberazioni hanno valore di indicazione operativa e di processo per l'ente pubblico che se ne dota,
ma se un contenuto/obiettivo delle linee guida non viene rispettato/raggiunto, di solito nella pratica
non vengono attivate penalità o sanzioni interne.

Nella difficoltà di tener conto delle diverse iniziative (e dei relativi aggiornamenti) si è quindi ritenuto
di non riportare più, in questa sede, l’elenco analitico-descrittivo delle stesse.

.. note::
  Tuttavia,  in  generale,  al  fine  di  rendere  sistemico  e  omogeneo  su  scala  nazionale  il  processo  di valorizzazione  dei  dati  pubblici, **regolamenti  locali  o  interni,  inclusi  quelli  futuri  di  cui  le pubbliche  amministrazioni  vorranno  dotarsi,  devono  uniformarsi  ai  principi  e  alle  linee d’azione  delle  presenti  linee  guida,  nonché  alla  strategia  in  materia  di  dati  aperti  definita nel piano triennale per l’ICT nella pubblica amministrazione**, previsto dalle disposizioni di cui all’art.1, comma 513 e seguenti della `legge 28 dicembre 2015, n.208 (Legge di stabilità 2016) <http://www.gazzettaufficiale.it/eli/id/2015/12/30/15G00222/sg>`__.
  Si noti che ai sensi dell'art. 1 comma 517 della legge di stabilità 2016, **la mancata osservanza delle disposizioni dei commi 512-516 (e quindi dell'adeguamento al piano triennale), rileva ai fini della responsabilità disciplinare e per danno erariale**.  Infine, l'articolo 52 comma 4 prevede che le attività volte a garantire l'accesso telematico e il riutilizzo dei dati delle pubbliche amministrazioni rientrano  tra  i  parametri  di  valutazione  delle  performance  dirigenziale  ai  sensi  dell'articolo  11, comma 9, del d.lgs 27 ottobre 2009, n.150.
